एक बार की बात हैं किसी जंगल में एक मोर रहता था। वह बहुत सुंदर था जब भी पानी बरसता वह नाचने लगता, पर न जाने क्यों वह नाचते-नाचते हमेशा उदास हो जाता। वहीं नदी के किनारे एक कछुआ रहता था जो मोर को ऐसा करते हमेशा देखता और सोचता कि आखिर बात क्या है? एक दिन उससे रहा नहीं गया और उसने मोर से पूछ ही लिया।

मोर 'भाई तुम इतने खूबसूरत हो और इतना शानदार नाचते भी हो, तो अचानक ऐसे क्यों उदास हो जाते हो। मोर ने कछुए की बात सुनी और कहा कि "क्या खाक में नाचता हूँ? काश में गा भी सकता, जब भी में गाने के लिए अपना मुहँ खोलता हूँ तो आसपास के सारे जानवर मेरे पास से भाग जाते हैं। उन्हें लगता हैं कि मैं चीख रहा हूँ। देखो न कुक्कू चिड़िया कितना अच्छा गाती हैं"। कछुए को समस्या समझ में आ गई।

कछुए ने उसे बहुत शांति से इसका जबाब दिया। तुम सबसे सुंदर पक्षी हो, सबसे सुंदर नाचते भी हो। भगवान हमें हमारी अच्छाइयों और बुराइयों के साथ भेजता है। हमें अपनी अच्छाईयों और बुराइयों को एक साथ एक भाव से स्वीकार करना चाहिए। अगर सब में सारी खूबियों हो जाएंगी तो फिर सब एक जैसे हो जाएंगे। फिर आप मोर नहीं रह जाओगे और में कछुआ नहीं रह जाऊंगा। मोर को कछुए की बात समझ में आ गई और वह फिर खुशी-खुशी नाचने लगा।

नैतिक शिक्षाःहमें अपनी अच्छाइयों और बुराइयों दोनों को स्वीकार करना चाहिए। हमेशा अपनी तुलना किसी और के साथ नहीं करनी चाहिए। अपने आपको निखारते जाओ, आप लोगों के लिए प्रेरणा स्रोत बन जाएंगे।