बहुत पुराने जमाने की बात है। गाँव के कुत्तों द्वारा खदेड़ा हुआ एक सियार रँगरेज की नाद में छिप गया। नाद में नीले रंग का पानी भरा था, सो उसमें वह रँग गया।

कुत्ते चले गए तो सियार वापस जंगल में लौटा। उसकी विचित्र काया देखकर सभी जानवर हतप्रभ रह गए। वे उसे कोई विलक्षण प्राणी समझने लगे। इस अवसर का उसने लाभ उठाया। वह कहने लगा- "मुझे देवताओं ने जंगल का राजा बना दिया है। इसीलिए मेरा रूप बदल गया है। सभी मेरा अनुशासन मानें।" बातों ही बातों में सियार जंगल का राजा बन गया। बहुत दिनों तक गाड़ी इसी प्रकार चलती रही। पर एक दिन उधर से गुजर रहे सियारों का झुंड हुआ-हुआ चिल्लाया। पुरानी आदत ने जोर मारा और मस्ती में वह भी सुर में सुर मिलाने लगा।

असलियत प्रकट हो गई। सियार की धूर्तता पर क्रुद्ध सभी जानवर उससे लड़ने-मरने को तैयार हो गए। उसे दुम दबाकर भागते बना। वास्तविकता छिपाए नहीं छिपती।