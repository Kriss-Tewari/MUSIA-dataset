महाभारत का युद्ध समाप्त हो गया था। श्रीकृष्ण द्वारका लौट चुके थे, और पांडवों ने हस्तिनापुर का राज्य पारिक्षित को सौंप दिया। अब युधिष्ठिर, भीम, अर्जुन, नकुल, सहदेव और द्रौपदी ने महाप्रस्थान करने का निश्चय किया — यानी जीवन के अंत में हिमालय की ओर चल देना और वहीं से स्वर्ग की ओर यात्रा करना।

सभी भाई और द्रौपदी चल पड़े हिमालय की ओर, पैरों में जूते नहीं, मन में केवल प्रभु का स्मरण। रास्ते में पहले द्रौपदी गिर पड़ी।

भीम ने पूछा:
"भैया! द्रौपदी क्यों गिरी?"

युधिष्ठिर बोले:
"क्योंकि उसके मन में अर्जुन के लिए विशेष स्नेह था। उसमें समता नहीं थी।"

इसके बाद सहदेव, नकुल, अर्जुन और फिर भीम — एक-एक कर गिरते गए। युधिष्ठिर ने मुड़कर नहीं देखा, क्योंकि उन्होंने मोह त्याग दिया था।
जब युधिष्ठिर अकेले रह गए, तब भी उनके साथ एक कुत्ता चल रहा था। हिमालय की ऊँचाइयों को पार करते हुए वह स्वर्गलोक के द्वार पर पहुँच गए।

स्वर्ग से इंद्रदेव रथ लेकर आए और बोले,
"आओ युधिष्ठिर! तुम अपने शरीर सहित स्वर्ग जा सकते हो।"

युधिष्ठिर बोले:
"मैं इस कुत्ते को छोड़ कर नहीं जाऊँगा। यह मेरे साथ अंत तक चला है।"

इंद्र ने कहा:
"यह तो केवल एक कुत्ता है। इसे स्वर्ग में स्थान नहीं मिल सकता।"

युधिष्ठिर ने कहा:
"जो अपने सच्चे साथियों को छोड़ दे, वह धर्मशील नहीं कहलाता। मैं स्वर्ग नहीं जाऊँगा, अगर ये नहीं आ सकते।"

तभी वह कुत्ता असली रूप में "धर्मराज" बन गया — युधिष्ठिर का पिता — और बोले:
"तुमने परीक्षा पास कर ली, पुत्र! तुम्हारी धर्मनिष्ठा अद्वितीय है। चलो, अब स्वर्ग तुम्हारा स्वागत कर रहा है।"

