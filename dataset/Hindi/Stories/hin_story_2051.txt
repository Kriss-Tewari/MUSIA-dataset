एक बार एक जहाज़ समुद्र में तूफ़ान के दौरान डूब गया। उस जहाज़ से केवल दो व्यक्ति ही तैर कर एक छोटे निर्जन द्वीप तक पहुँच सके।

जब उन्हें और कोई रास्ता नहीं सूझा, तो दोनों ने यह तय किया कि वे ईश्वर से प्रार्थना करेंगे। लेकिन यह जानने के लिए कि किसकी प्रार्थना अधिक शक्तिशाली है, उन्होंने द्वीप को दो हिस्सों में बाँट लिया और द्वीप के विपरीत किनारों पर रहने लगे।

पहले व्यक्ति ने सबसे पहले भोजन के लिए प्रार्थना की। अगली सुबह उसे अपने हिस्से में एक फलदार पेड़ दिखाई दिया और वह उसका फल खाकर जीवित रहा। दूसरे व्यक्ति की जमीन अब भी बंजर थी।

एक हफ्ते बाद, पहले व्यक्ति को अकेलापन महसूस हुआ और उसने पत्नी के लिए प्रार्थना की। अगले दिन एक और जहाज़ डूब गया, और उस जहाज़ की एकमात्र जीवित बची महिला तैरकर उसी के किनारे आ गई। द्वीप के दूसरे छोर पर अब भी कुछ नहीं हुआ।

धीरे-धीरे पहले व्यक्ति ने घर, कपड़े, और अधिक भोजन के लिए प्रार्थना की। और अगली सुबह उसे यह सभी चीजें मिल गईं, जैसे किसी चमत्कार से। लेकिन दूसरा व्यक्ति अभी भी खाली हाथ था।

आख़िरकार पहले व्यक्ति ने एक जहाज़ के लिए प्रार्थना की ताकि वह और उसकी पत्नी द्वीप से जा सकें। अगली सुबह, एक जहाज़ किनारे पर खड़ा मिला। वह और उसकी पत्नी उस जहाज़ पर चढ़ गए। वह अपने साथी को द्वीप पर ही छोड़कर जाने लगा, यह सोचते हुए कि दूसरा व्यक्ति ईश्वर की कृपा के योग्य नहीं, क्योंकि उसकी कोई भी प्रार्थना स्वीकार नहीं हुई।

जैसे ही जहाज़ रवाना होने को था, तभी आकाश से एक गम्भीर आवाज़ आई –
"तुम अपने साथी को द्वीप पर क्यों छोड़ कर जा रहे हो?"

पहले व्यक्ति ने उत्तर दिया –
"ये सभी आशीर्वाद सिर्फ़ मेरे हैं, क्योंकि मैंने ही इनके लिए प्रार्थना की थी। उसका कोई भी निवेदन स्वीकार नहीं हुआ, इसलिए वह किसी आशीर्वाद के योग्य नहीं है।"

आवाज़ गूंजी –
"तुम गलती कर रहे हो! उसने सिर्फ़ एक ही प्रार्थना की थी, और वही स्वीकार हुई थी। अगर वह प्रार्थना न होती, तो तुम्हें एक भी आशीर्वाद न मिलता।"

पहले व्यक्ति ने चकित होकर पूछा –
"ऐसी क्या प्रार्थना थी जो उसने की, कि मैं उसका एहसानमंद हूँ?"

स्वर्ग से उत्तर आया –
"उसने प्रार्थना की थी कि तुम्हारी सभी प्रार्थनाएँ पूरी हो जाएँ।"

नैतिक शिक्षा:
हम जो आशीर्वाद पाते हैं, वे केवल हमारी प्रार्थनाओं का फल नहीं होते, बल्कि किसी और की हमारे लिए की गई प्रार्थना का भी परिणाम हो सकते हैं।