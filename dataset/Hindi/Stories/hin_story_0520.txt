एक दोपहर में शेर सो रहा था। एक चूहा शेर के ऊपर नाचने-कूदने लगा। शेर जग गया और उसने चूहे को अपने पंजे में पकड़ लिया। चूहा रोते हुए शेर से बोला "मुझे छोड़ दो। हो सकता है मैं कभी तुम्हारे काम आऊँ।" शेर चूहे की बात सुनकर हँसते हुए बोला, "तुम इतने छोटे हो। तुम मेरे किस काम आओगे?" यह कहते हुए शेर ने चूहे को छोड़ दिया। एक दिन शेर जंगल में घूमते हुए शिकारी के जाल में फँस गया। चूहे ने शेर के चीखने की आवाज़ सुनी। वह शेर की मदद करने दौड़ा। चूहे ने अपने नुकीले दाँतों से जाल काट दिया। शेर बच गया। वे दोनों अच्छे दोस्त बन गए।

शिक्षा : हमें दूसरों की ताकत को कम नहीं समझना चाहिए।