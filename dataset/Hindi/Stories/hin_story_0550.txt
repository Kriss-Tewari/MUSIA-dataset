एक मोटा मजबूत पेड़ कटकर जमीन पर गिर पड़ा। उसे इस तरह जमीन पर पड़ा देखकर एक राहगीर ने पूछा- "भाई पेड़! तुम तो बहुत मजबूत थे। कल तक बड़ी शान से खड़े थे, आज क्या हुआ जो इस तरह नीचे गिर जाना पड़ा?" पेड़ ने दरद भरे स्वर में कहा- "मेरे वंश का एक लकड़ी का टुकड़ा कुल्हाड़ी का बेंट बन गया और उसके कारण मेरी जड़ कट गई। यदि वह लकड़ी का बेंट विरोधी से न मिल गया होता तो कुल्हाड़ी लोहे की होते हुए भी मेरा कुछ न बिगाड़ सकती।" दूसरों के द्वारा किया गया बुरा व्यवहार तो व्यक्ति सह लेता है, परंतु जिन्हें वह अपना आत्मीय समझता है, उनसे दी गई पीड़ा असहनीय होती है, वह उसे अंदर से तोड़ देती है।