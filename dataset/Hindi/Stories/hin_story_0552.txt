एक बार शहर के बड़े सेठजी ने हमें खाने पर बुलाया और अपने साथ हमें भी बिठाया। चांदी की थालियों में चांदी की कटोरियां, उनमें भांति-भांति के खाने-हलुवा भी, खीर भी, पूरियां भी, फुलके भी, कितनी ही सब्जियां। हमारी थाली के बाद सेठजी की थाली आई। उसमें पीली सी कोई पतली सी (द्रव) वस्तु, उसके पास फुला हुआ छोटा सा अनचुपड़ा फुलका। मैंने समझा, सेठजी का असली खाना अभी आएगा, परन्तु वहां तो कुछ भी नहीं आया। सेठजी उसी एक फुलके को धीरे-धीरे खाते रहे, उस पतली-सी वस्तु में प्रत्येक ग्रास को भिगो-भिगोकर। मैंने पूछा, सेठजी आप खाना कब खाएंगे? वह बोले- खा तो रहा हूं। यह फुलका, यह मूंग की दाल का पानी। बस ! इतना ही खा सकता हूँ। मैंने पूछा तो आप दूध अधिक पीते होंगे। वह बोले-नहीं जी, दूध तो मेरे पेट में गैस उत्पन्न कर देता है। मैंने कहा दही, छाछ लेते होंगे? बोले एक बार खाया था छः महीने जुकाम रहा था। मैंने कहा-छुहारे, पिस्ते, बादाम खाते होंगे आप? वह बोले भगवान का नाम लो जी ! ये तो बहुत गर्म वस्तुएं हैं इन्हें पचाएगा कौन ? ये दुर्दशा है इन बड़े- बड़े सेठों की। दो फुलके भी नहीं खा सकते। फिर सेठपन क्या हुआ? किस काम का है ये ? इन लोगों से पूछो इतना काम क्यों करते हो? तो उत्तर देंगे-धन कमाने के लिए। पूछो धन क्यों कमाते हो? खाना खाने के लिए। फिर खाते क्यों नहीं हो? बोलेंगे डॉक्टर ने निषेद्य कर दिया है। इस कमाई का आखिर क्या अभिप्राय है?

भीतरी बात-गहरी बात-कमाना महत्वपूर्ण नहीं बचाना महत्वपूर्ण है, खाना महत्वपूर्ण नहीं पचाना महत्वपूर्ण है।